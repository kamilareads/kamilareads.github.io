---
layout: post
lang: pl
title: Mroczniejszy Odcień Magii
author: V. E. Schwab
releaseDate: 24/02/2015
pages: 386
publisher: Titan Books
permalink: /adsom/
introduction: Wolałabym umrzeć w trakcie jakiejś przygody, niż żyć, stojąc nieruchomo.
image: /assets/img/posty/adsom.jpg
category: 'recenzja'
tags:
 - Mroczniejszy Odcień Magii
 - V. E. Schwab
 - recenzja
 - Odcienie Magii

---

  Mroczniejszy Odcień Magii to pierwszy tom serii Odcienie Magii autorstwa V. E. Schwab. Miałam tę książkę na radarze już od dłuższego czasu. Słyszałam wiele dobrego na temat autorki a opis tej serii zdecydowanie do mnie przemawiał. W końcu kupiłam ją i po tym jak przeleżała jakiś czas na półce, w końcu się  za nią zabrałam.

  Książka opowiada o przygodach Kella, jednego z niewielu pozostałych na świecie magów, którzy mogą podróżować do równoległych światów. Szczęśliwie się dla niego złożyło, że został adoptowany przez rodzinę królewską Czerwonego Londynu, a teraz służy im jako ambasador oraz posłaniec w kontaktach z pozostałymi królestwami. Jednak Kell nie był do końca zadowolony ze swego życia. W swojej pogoni za wolnością wybrał sobie niebezpieczne i ryzykowne hobby, ze swoich wypraw do innych światów przemycał różne, drobne przedmioty, co było surowo zabronione. Jak możecie się domyślić szybko wpakowało go to w nieliche tarapaty.

  Drugą bohaterką jest Lila Bard, zaradna złodziejka z Szarego Londynu, świata pozbawionego magii. Ma ona wielkie aspiracje i marzy o zobaczeniu świata poza Londynem. Dopóki nie wpada przypadkiem na Kella, nie ma pojęcia, że nie tylko jeden świat czeka na odkrycie. Kiedy jednak nadarza się okazja, bez chwili wahania podąża za dziwnym magicznym chłopcem w nieznane.

  Bardzo podobało mi się uniwersum, które stworzyła autorka. Równoległe światy, które łączy jeden wspólny element, magiczne miasto Londyn. A są ich trzy: Czerwony Londyn, najbogatszy i najlepiej prosperujący ze wszystkich, pełen magii i cudów; Szary, pozbawiony magii oraz Biały, którego mieszkańcy walczą o resztki dostępnej mocy. Krążą również legendy o Czarnym Londynie, który upadł, ale powszechnie uważa się, że jest to głównie opowieść do straszenia dzieci. Ale czy na pewno?

  Podobał mi się również tamtejszy system magii, z podziałem na elementy. Tylko nieliczni, tacy jak Kell - Antari, byli w stanie kontrolować je wszystkie. Jednak większość mieszkańców Czerwonego Londynu władała przynajmniej jednym elementem: wodą, powietrzem, ogniem, ziemią, metalem czy kością. Antari byli jedynymi, którzy mogli używać Magii Krwi i zaklęć we własnym języku.

  Sama historia jest przyjemna i łatwo się ją czyta, choć niespecjalnie zaskakuje i jest dość przewidywalna. Ale mi do gustu przypadli bohaterowie i ich ciągłe słowne utarczki. Kell i Lila tworzą bardzo dynamiczne duo i choć mają bardzo różne osobowości, to świetnie się dopełniają. Od razu polubiłam ich oboje.

  Na pewno sięgnę po kolejne części cyklu, bo jestem pewna, że świat magicznych Londynów kryje jeszcze wiele wspaniałych niespodzianek. Jeśli lubicie oryginalną fantastykę z intrygującą magią to Odcienie Magii na pewno przypadną Wam do gustu.


  \*\*\*\*
