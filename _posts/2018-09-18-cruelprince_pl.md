---
layout: post
lang: pl
title: Okrutny Książę - Holly Black
permalink: /cruelprince/
introduction: If I cannot be better than them, I will become so much worse
image: /assets/img/posty/cruelprince.jpg
category: 'recenzja'
tags:
 - Holly Black
 - recenzja książki
 - the Cruel Prince
---
Okrutny Książę autorstwa Holly Black to opowieść o młodej dziewczynie, która została zmuszona do życia wśród pięknych i okrutnych elfów w ich magicznym świecie Elysium. Brzmi znajomo? Owszem, ja też byłam sceptyczna i nie byłam pewna, czy chcę tę książkę przeczytać. Myślałam, że to kolejna wersja Dworów, a tytuł sugerował, że główny wątek to romans. Ale nie mogłam się bardziej mylić! Cieszę się, że zdecydowałam się jednak dać tej książce szansę, bo to zupełnie inna opowieść!

Główną bohaterką jest Jude, której rodzice zostali zamordowani, gdy była małą dziewczynką, a ona wraz z siostrami została zabrana przez elfowego generała by żyć razem z nim w królestwie elfów. Dorastała na dworze Najwyższego Króla i dzięki autorytetowi przybranego ojca miała zapewnioną edukację i przywileje przysługujące prawowitym dzieciom elfów.

Ale, jak możecie sobie wyobrazić, nie znaczyło to wcale, że jej życie było usłane różami. Jako śmiertelniczka żyjąca wśród elfów, jest pogardzana oraz szykanowana przez swoich "rówieśników". Pomimo pięknych krajobrazów i wszechobecnych magicznych cudów, bycie w Elysium to życie w ciągłym strachu, że w każdej chwili ktoś może ją oczarować i zabić, wystarczy tylko chwila nieuwagi z jej strony. Podczas gdy jej siostra chce znaleźć swoje miejsce na dworze poprzez małżeństwo, Jude postanawia wywalczyć własną pozycję. Zyskać tyle władzy, by inni bali się podnieść na nią rękę.

To, co zaczyna się jak klasyczna opowieść o perypetiach w szkole średniej (z tym, że tu szkolni awanturnicy władają magią i są znacznie bardziej wyrafinowani i okrutni) szybko przeradza się w skomplikowane intrygi, knowania i walkę o wpływy polityczne. Bardzo ciekawie było towarzyszyć Jude w tej ciągłej walce o własną pozycję i przeciwko złośliwym, uprzywilejowanym rówieśnikom. Wraz z postępem książki bohaterka staje się coraz bardziej zaradna i pewna zarówno siebie, jak i swoich umiejętności, oraz świadoma tego, że pomimo, iż nie jest nieśmiertelna, wciąż może przechytrzyć swoich przeciwników.

Książka jest pełna zwrotów akcji i wciąga tak, że ciężko jest ją odłożyć. Większość postaci jest kompleksowa, widzimy zarówno ich dobre jak i złe strony. Potrafią kochać, być łaskawi a jednocześnie są zawistni, złośliwi i dumni. Jedyna rzecz, która mi się tu nie podobała, to relacje pomiędzy siostrami. Jude ma siostrę bliźniaczkę, więc pomyślelibyście, że ze względu na ciężką sytuację w jakiej się znalazły będą ze sobą bardzo blisko. Otóż nie. Pomimo, że początkowo mamy takie wrażenie, to jednak okazuje się, że ich charaktery są zupełnie różne i wciąż stają przeciwko sobie, zamiast trzymać się razem. Chciałabym chociaż raz, dla odmiany, przeczytać o takiej prawdziwej, głębokiej siostrzanej miłości.

Okrutny Książę jest naprawdę dobrą książką. Mogę sobie jedynie pluć w brodę, że tak późno po nią sięgnęłam. Już nie mogę się doczekać kolejnej części, żeby przekonać się jak cała opowieść potoczy się dalej!  


 \*\*\*\*
