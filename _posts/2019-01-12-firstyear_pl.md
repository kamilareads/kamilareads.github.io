---
layout: post
lang: pl
title: Pierwszy Rok
author: Rachel E. Carter
releaseDate: 19/09/2018
pages: 380
publisher: Uroboros
permalink: /firstyear/
introduction: Może on ma talent, a ja nie, ale tylko bogowie będą w stanie mnie powstrzymać.
image: /assets/img/posty/firstyear.jpg
category: 'recenzja'
tags:
 - Pierwszy Rok
 - Rachel E. Carter
 - recenzja
 - Czarny Mag
---


  W swojej debiutanckiej książce Pierwszy Rok Rachel E. Carter zabiera nas w podróż do fantastycznej krainy Jeraru, gdzie wszyscy młodzi ludzie muszą zdecydować, czy będą trudnić się prostym handlem, czy podejmą się próby dostania się do elitarnej akademii szkolącej rycerzy, kawalerię i magów. Nasza bohaterka, Ryiah, jest przekonana, że jest wystarczająco dobra, by zostać magiem. I to nie byle jakim, bo najbardziej elitarnym - magiem bojowym. Szybko jednak przekonuje się, że fakt, iż wywodzi się z ubogiej rodziny stawia ją w bardzo niekorzystnym położeniu. Okazuje się, że na pięć miejsc w każdej z trzech magicznych frakcji chętnych jest ponad setka. Większość z nich należy do szlachetnie urodzonych, którzy mają za sobą lata treningu przygotowującego ich do arcytrudnych egzaminów w Akademii. Czy Ry uda się znaleźć wśród piątki najlepszych studentów?

  Książkę czyta się łatwo, lekko i przyjemnie. Historia jest dość prosta i typowa dla młodzieżówek z gatunku fantasy. Nie należy się tu spodziewać ani specjalnych niespodzianek, ani zwrotów akcji. Jednak coś w tej opowieści sprawia, że czyta się  ją z przyjemnością. Ja sama z zaciekawieniem śledziłam losy Ryiah, która mimo piętrzących się przed nią przeciwności, pracowała niezwykle ciężko, zdeterminowana pokazać wszystkim, że szlachetny rodowód to nie wszystko.

  Bohaterowie są dość interesujący, choć czasem strasznie dziecinni. Ale biorąc pod uwagę, że średnia wieku w szkole to około 15-17 lat, to chyba normalne. Jednak czasem rozmyślania i komentarze Ry były na tyle infantylne, że wywoływały u mnie przewracanie oczami. Jest tam również romans, a właściwie jego zalążki. Nie jest to gwałtowna miłość od pierwszego wejrzenia, bohaterowie powoli odkrywają własne uczucia i fascynacje. Co prawda był to romans totalnie przewidywalny już od pierwszych stron, ale nie zraziło mnie to szczególnie do opowieści.

  Myślę, że ta seria ma do zaoferowania jeszcze bardzo dużo w kolejnych częściach. Ponieważ pierwszy tom skupia się na nauce w Akademii, nie jest nam dane poznać wiele z tego wykreowanego przez autorkę świata. Mam nadzieję, że w kolejnych tomach poznamy więcej o jego historii, zwyczajach no i sama opowieść stanie się bardziej złożona i interesująca.

  Mam wrażenie, że Pierwszy Rok jest bardzo podobny do Gildii Magów Trudi Canavan (nawet nazwy są podobne Trylogia Czarnego Maga / Czarny Mag). Osobiście chyba bardziej podobała mi się ta druga historia, ale czytałam ją dobrych kilka lat temu, więc ciężko mi wydać jednoznaczną opinię. Jednakże jeśli jesteście fanami Trudi Canavan to na pewno ta seria również się Wam spodoba, bo ma bardzo podobny klimat. Kolejny tom Adeptka ma premierę już 30 stycznia.

  Dziękuję Wydawnictwu Uroboros za egzemplarz książki do recenzji.



 \*\*\*
