---
layout: post
lang: pl
title: Bratobójca
author: Jay Kristoff
releaseDate: 16/03/2016
pages: 608
publisher: Uroboros
permalink: /kinslayer/
introduction: Pożegnanie wymaga odwagi. Spojrzenia na coś, co się straciło, i przyznania przed samym sobą, że to już nie wróci. Niektóre łzy są z żelaza.
image: /assets/img/posty/kinslayer.jpg
category: 'recenzja'
tags:
 - Jay Kristoff
 - Bratobójca
 - Wojna Lotosowa
---
  W drugiej części Wojen Lotosowych, Bratobójcy, Jay Kristoff zabiera nas w podróż pełną smutku, straty i kompletnego chaosu. Po śmierci szoguna Imperium Shimy staje przed groźbą wojny domowej. Klany szykują się do walki o przejęcie władzy a ludność Kigen, zainspirowana pojawieniem się Tancerki Burzy, wszczyna zamieszki, podsycane również przez agentów Kage. Jednak Gildia Lotosu działa szybko i efektywnie, upewniając się, że kolejny szogun będzie im nie tylko przychylny, ale będzie robił dokładnie to, co mu każą.

  W międzyczasie Yukiko stara się pogodzić z rozpaczą po stracie ojca. Nie jest to łatwe zadanie, biorąc pod uwagę, że wszyscy oczekują od niej, że będzie symbolem nadziei dla całego Imperium. Yukiko musi odnaleźć swoje miejsce w nowym, ogarniętym wojną domową kraju. Czy powinna zostać bezwzględną zabójczynią, dziewczyną, której lęka się Gildia? Tancerką Burzy, żyjącym mitem, która zniszczy wszystkich swoich wrogów? Czy jest jeszcze szansa, by mogła pozostać sobą, dziewczyną pełną współczucia i troski? Czy może ta dziewczyna umarła dawno temu? Co gorsza Yukiko zaczyna tracić panowanie nad swoją mocą Przenikania, która z dnia na dzień staje się coraz potężniejsza i sprawiaj jej fizyczny ból, którego nie sposób wytrzymać.

  Yukiko może oczywiście liczyć na pełne wsparcie Kina, byłego członka Gildii, który poświęcił wszystko, by pomóc jej i  Buruu. Jednak wszyscy w obozie Kage traktują go jak wroga i szpiega. Każdego dnia zmuszony jest znosić niekończące się groźby i poniżenia, pomimo swoich wysiłków i bezinteresownej pomocy. Kiedy Yukiko jest zmuszona zostawić go, by ruszyć na północ w poszukiwaniu odpowiedzi, sytuacja pogarsza się jeszcze bardziej. Jak długo Kin będzie znosił takie traktowanie?

  Michi jest uwięziona w królewskim pałacu. Gra w niebezpieczną grę pozorów, udając wierną i lojalną służkę Imperium. Jest zdeterminowana by zrobić wszystko by uwolnić swoją panią i zabrać ją w bezpieczne miejsce. Nawet jeśli kosztem będzie jej własne dobro. Dla mnie wątek Michi był chyba najciekawszy w całej książce. Uwielbiam tę bohaterkę!

  Zakochałam się w tej opowieści i w tym jak umiejętnie autor nam ją opowiada. Jest pełna akcji, uczuć i dramatów. Było wiele momentów, gdzie rozwój wypadków mnie zszokował. Bohaterowie są tak wykreowani, że łatwo się do nich przywiązać, i odczuwać wraz z nimi trudy życia w Shimie. Jay Kristoff powoli staje się dla mnie jednym z tych autorów, których książki mogę kupować w ciemno. Wszystkie, które do tej pory czytałam bardzo mi się podobały. Jeśli lubicie epicką fantastykę czeka Was nie lada gratka. Już nie mogę się doczekać aż poznam zakończenie tej historii!


 \*\*\*\*
