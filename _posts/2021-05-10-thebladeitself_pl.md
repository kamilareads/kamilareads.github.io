---
layout: post
lang: pl
title: Ostrze
author: Joe Abercrombie
releaseDate: 08/03/2007
pages: 515
publisher: Gollancz
permalink: /thebladeitself/
introduction: Lepiej mieć broń i jej nie potrzebować, niż potrzebować i nie mieć.
image: /assets/img/posty/thebladeitself.JPG
category: 'recenzja'
tags:
 - Ostrze
 - Carole Johnstone
 - Joe Abercrombie
 - Pierwsze Prawo


---
  "Ostrze" autorstwa Joe Abercrombie to pierwszy tom trylogii "Pierwsze Prawo". Śledzimy tu losy trzech bohaterów: barbarzyńcy Logena Dziewięciopalcego, szlachcica Kapitana Jezala dan Luthara oraz Inkwizytora Glokty.

  Najsilniejszym aspektem książki z pewnością są właśnie sami bohaterowie. Żadnego z nich nie powinniśmy lubić – niesławny wojownik, który pozostawia za sobą drogę usłaną trupami, szlachcic, który jest egoistycznym dupkiem, oraz bezwzględny oprawca, który nienawidzi wszystkich bez wyjątków. Jednak to nie jest wszystko, czym są. Autor świetnie kreuje swoje postacie, nadając im wiele warstw i sprawiając, że nie tylko z podekscytowaniem śledzimy ich historie, ale nawet trzymamy kciuki za ich powodzenie.

  Książka, pomimo epickiej fabuły i bardzo mrocznych i brutalnych szczegółów zawiera również bardzo dużą dozę humoru. Niejednokrotnie łapałam się na tym, że czytając niektóre wymiany zdań, czy refleksje (zwłaszcza te w wykonaniu Logena), śmiałam się w głos. Właśnie ten humor sprawia, że książka nie przytłacza swoim mrocznym klimatem i czyta się ją z przyjemnością.

  Bardzo podobały mi się również opisy walk. Kiedy bohaterem jest osławiony wojownik łatwo jest wpaść w schemat człowieka nietykalnego, który pierwszy rzuca się w wir walki, wyżyna wrogów na lewo i prawo, nawet się specjalnie nie męcząc, no i oczywiście z każdego starcia wychodzi bez szwanku. Tutaj natomiast, jestem prawie pewna, że po każdej walce Logen kończył z nowymi ranami i bliznami. Ponadto był bardzo ostrożny w wyborze konfliktów, za każdym razem jak mantrę powtarzając "wciąż żyję"". Totalnie mnie ten zabieg kupił, bo przez to cała opowieść wydaje się dużo bardziej realistyczna.

  Ponieważ jest to pierwszy tom trylogii sama fabuła nie powala na ziemię, jest to raczej preludium do bardziej ekscytujących wydarzeń (co jest typowe dla tego rodzaju książek). Jestem bardzo ciekawa jak ta historia się rozwinie i jakie nieszczęścia czekają bohaterów w kolejnych tomach. "Ostrze" to kawał solidnej fantastyki, więc na pewno spodoba się fanom tego gatunku.

  \*\*\*\*
