---
layout: post
lang: pl
title: The Left-Handed Booksellers of London
author: Garth Nix
releaseDate: 24/09/2020
pages: 416
publisher: Gollancz
permalink: /booksellers/
introduction: It’s a family business, of sorts. Perhaps clan would be a better word. We’re either right-handed or left-handed. Though it can change. ‘One for the books, one for the hooks’, as we like to say.  
image: /assets/img/posty/booksellers.jpg
category: 'recenzja'
tags:
 - The Left-Handed Booksellers of London
 - Garth Nix
 - fantasy

---
  "The Left-Handed Booksellers of London" autorstwa Garth Nixa to pełna niespodzianek powieść przygodowa osadzona w alternatywnym Londynie z 1983 roku. Główną bohaterką jest Susan Arkshaw; próbuje ona odnaleźć swojego ojca i jedyny dostępny ślad prowadzi do jednego z londyńskich mafiozów. Niezrażona Susan składa mu wizytę, jednak ku jej zaskoczeniu, gdy przybywa na miejsce, jej potencjalny informator zostaje zmieniony w kupkę popiołu przez przystojnego młodego człowieka imieniem Merlin. Od tego momentu bohaterka odkrywa istnienie całkowicie nowego świata, który zawsze znajdował się tuż obok niej.

  Już od pierwszych stron powieści autor zaskakuje nas coraz to dziwniejszymi stworami i niebanalnymi sytuacjami. Bardzo podobała mi się oryginalność i świeżość tej opowieści. Sam pomysł nie jest niczym nowym – mistyczny świat przeplatający się z tym realnym, mityczne stworzenia, starożytne duchy i tak dalej. Jednak Garth Nix potrafi sięgać po znane i uwielbiane motywy i serwować nam je w zupełnie nowej formie. Przewodnią rolę w powieści pełnią tytułowi księgarze. Od pokoleń stoją oni na straży obu światów i pilnują, aby nikt nie łamał starożytnych praw i nie zakłócał równowagi. Ach, no i każdy z nich ma magiczną, świecącą rękę. Brzmi dziwacznie, prawda? Autor jednak przedstawił nam to jednak w taki sposób, że wszystko to ma sens i właściwie, to dlaczego nikt wcześniej o czymś takim nie pomyślał?

  Księgarze są podzieleni na dwie grupy, w zależności od tego która z ich rąk jest magiczna. Leworęczni są agentami specjalnymi, odpowiedzialnymi za fizyczne utrzymywanie porządku, biegli we wszelkim uzbrojeniu i sztukach walki; praworęczni natomiast są naukowcami, gromadzą niezbędną wiedzę i są ekspertami w wielu dziedzinach naukowych. Ach, no i w międzyczasie prowadzą księgarnie, w końcu każdy musi mieć jakieś hobby, prawda?

  Poszukiwania Susan komplikują się niespodziewanie, kiedy okazuje się, że stała się ona celem podejrzanych typów zarówno ze świata magicznego, jak i tego bardzo realnego. Niechętnie zgadza się zatem połączyć siły z Merlinem i pozostałymi księgarzami i wspólnie wyruszają w podróż by odkryć prawdę. Nie ma tu zupełnie czasu na nudę, akcja gna do przodu jak szalona, co rusz serwując nam nowe, zwariowane spotkania.

  Książka ta jest pełna nietuzinkowego humoru. Szczególnie interesującą postacią jest Merlin. Niezwykle przystojny i zmysłowy, biegły we wszelkiego rodzaju broni, zarówno palnej jak i białej, ale również posiadający dziwaczne upodobania modowe i tendencje do obsesyjnego gromadzenia różnych rzeczy. Jest on świetną przeciwwagą dla Susan, która jest mocno stąpającą po ziemi realistką, której niewiele rzeczy jest w stanie wyprowadzić z równowagi.

  "The Left-Handed Booksellers of London" to druga książka autora, którą miałam przyjemność czytać i muszę powiedzieć, że utwierdziła mnie ona w przekonaniu, że jest on niezwykle kreatywnym twórcą. Sposób w jaki tworzy on swoje światy jest niezwykle szczegółowy i często zaskakujący. W tej książce również bardzo wyraźnie widać miłość Gartha Nixa do Londynu. W posłowiu pisał on, że zawsze miło wspominał wizyty w tym mieście, i czuć to na stronach powieści. Zróżnicowany sposób w jaki bohaterowie się wypowiadają, uwzględnienie akcentów z różnych regionów, pokazanie specyficznych warunków na londyńskich drogach – to wszystko sprawia, że czytelnik czuje się jakby sam odwiedzał to miasto.

  Jeśli lubicie oryginalną fantastykę, pełną humoru i nieoczekiwanych wydarzeń, jestem pewna, że ta książka przypadnie Wam do gustu. Trochę szkoda, że jest to pojedyncza opowieść, bo ja bardzo chętnie poczytałabym o kolejnych przygodach londyńskich księgarzy!

  \*\*\*\*
