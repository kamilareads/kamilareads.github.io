---
layout: post
lang: pl
title: Pierwsze Słowo
author: Marta Kisiel
releaseDate: 17/10/2018
pages: 320
publisher: Uroboros
permalink: /pierwszeslowo/
introduction: Geralt z Rivii musi się przekwalifikować, jeśli nie chce wypaść z branży. Bo jest passé. Dziesiątki takich jak on już czekają w kolejce.
image: /assets/img/posty/pierwszeslowo.jpg
category: 'recenzja'
tags:
 - Pierwsze Słowo
 - Marta Kisiel
 - recenzja
 - zbiór opowiadań
---


  Pierwsze Słowo Marty Kisiel to zbiór opowiadań - fantastycznych, zabawnych a czasem bardzo mrocznych. Jeszcze nie miałam przyjemności czytać niczego tej autorki, ale już od samego początku byłam bardzo mile zaskoczona. Króciutkie opowiadanie "Rozmowa dyskwalifikacyjna" rozbawiło mnie do łez, a kolejne - "Dożywocie" czytałam długo w noc, bo nie mogłam się od niego oderwać.

  Autorka ma bardzo inteligentny styl pisania, nie waha się czerpać z panujących w społeczeństwie stereotypów i obśmiewać zwyczajów oraz przywar naszych czasów. Bardzo lubię takie poczucie humoru. Większość opowiadań w tym zbiorze porusza jakiś aspekt śmierci. Niektóre z nich  były naprawdę mroczne i sprawiały, że włos się jeżył na głowie. Jednak mi najbardziej podobały się te humorystyczne.

  Problem ze zbiorami opowiadań jest zawsze taki, że ciężko oceniać całość, ponieważ różne historie odbieramy w odmienny sposób. Moimi faworytami są oczywiście "Rozmowa Dyskwalifikacyjna", "Dożywocie" i "Szaławiła". I jeszcze "Nawiedziny". Nie było natomiast opowiadania, które by mi się nie podobało. Jeśli nawet sama historia do mnie nie przemawiała, to była napisana tak umiejętnie, że i tak z przyjemnością się ją czytało.

  Przy opowiadaniu "Jadeit" poczułam się odrobinę oszukana, no bo jak można zakończyć opowiadanie w taki sposób?! Z chęcią przeczytałabym co działo się dalej. Tajemnica nie została wyjaśniona i wszystko pozostawiono wyobraźni czytelnika. Może chociaż jeszcze kilka stron...?

  Polecam tę książkę, ponieważ uważam, że każdy znajdzie w niej coś dla siebie. Z pewnością sięgnę po inne pozycje autorki, bo podoba mi się jej styl, kreatywne pomysły lekko zwariowane postacie, z którymi jednak bardzo łatwo jest się utożsamiać.

  Dziękuję wydawnictwu Uroboros za egzemplarz książki do recenzji!


 \*\*\*\*
