---
layout: post
lang: pl
title: Przebudzenie Lewiatana
author: James S. A. Corey
releaseDate: 15/06/2011
pages: 582
publisher: Orbit
permalink: /leviathanwakes/
introduction: Miller zamknął oczy. Jego skafander przypominał, że zostało mu tylko dwadzieścia minut tlenu.
image: /assets/img/posty/leviathanwakes.jpg
category: 'recenzja'
tags:
 - Przebudzenie Lewiatana
 - James S. A. Corey
 - recenzja
 - Ekspansja
---

  Przebudzenie Lewiatana to książka sci-fi napisana przez Jamesa S. A. Corey. Jest to pseudonim artystyczny, którego używa dwoje autorów - Daniel Abraham i Ty Franck. Na jej podstawie powstał również serial zatytułowany The Expanse.

  Akcja dzieje się w przyszłości, ludzkość skolonizowała już większość Układu Słonecznego - Marsa, Księżyc, Pas Asteroid i dalej. Wciąż jednak nie udało im się wyjść poza ich zakątek wszechświata. Jednak szybko staje się jasne, że Układ Słoneczny już ludziom nie wystarcza. Jim Holden jest pierwszym oficerem na statku, który dostarcza odłamki lodowca z pierścieni Saturna do górniczych stacji Pasa. Jego przewidywalna i rutynowa praca zostaje jednak zakłócona, gdy po drodze natykają się na opuszczony statek Scopuli. Od tego momentu zdaje się, że cały świat stanął na głowie. Niezidentyfikowane statki próbują zestrzelić jego i wszystkich, którzy choćby zainteresują się tajemniczym statkiem i mrocznymi sekretami jakie skrywa.

  Tymczasem na stacji Ceres w Pasie Asteroid detektyw Miller dostaje specjalną misję odnalezienia Juliette Mao, córki bogatej i potężnej ziemskiej rodziny, która zbuntowała się i przyłączyła do organizacji walczącej o prawa dla uciskanych mieszkańców Pasa. Jest on świadomy, że jego celem jest tak naprawdę schwytanie dziewczyny i odesłanie jej do domu, ale nie dyskutuje ze swoimi przełożonymi. To znaczy do czasu, kiedy dowiaduje się więcej o Julie i odkrywa związek między jej zniknięciem a bardzo niepokojącymi dla całego Układu Słonecznego wydarzeniami. Czy to możliwe, że córka bogacza jest uwikłana w największą konspirację jaką do tej pory widziała ludzkość?

  Wydarzenia w książce poznajemy z perspektywy dwóch postaci, Holdena i Millera. Jim Holden jest optymistą i idealistą. Wierzy on w to, że wszyscy ludzie w gruncie rzeczy są porządni, dlatego jest przeciwnikiem wszelkich sekretów i wielkim orędownikiem powszechnego dostępu do wszystkich danych. Jest przekonany, że wtedy ludzkość byłaby w stanie podjąć racjonalną decyzję, z poszanowaniem wszystkich mieszkańców Układu Słonecznego. Miller natomiast jest starszy i dużo bardziej cyniczny. Uważa, że wszyscy ludzie to dranie, którym zależy tylko na tym, by zdobyć jak najwięcej władzy i wpływów. I aby osiągnąć ten cel nie cofną się przed niczym, nie bacząc nawet na cierpienie i śmierć niewinnych. Pracuje on jako gliniarz na stacji Pasa, przez co nauczony doświadczeniem, zrobi wszystko, by zapewnić spokój i równowagę dla swojego społeczeństwa. Możecie sobie wyobrazić co się stanie, kiedy ta dwójka zostanie zmuszona do współpracy.

  Ja najpierw obejrzałam serial, ale jak tylko dowiedziałam się, że jest on na podstawie książki, to od razu wiedziałam, że muszę ją przeczytać. Kiedy w końcu mi się to udało muszę przyznać, że serial jest bardzo wiernym odzwierciedleniem oryginalnej opowieści. Jeśli chodzi o samą fabułę, to nic nie jest zmienione, ani przeinaczone. W telewizyjnej adaptacji mamy nieco więcej bohaterów, oprócz Millera i Holdena poznajemy historię również z perspektywy ziemskiej Ambasador oraz marsjańskich żołnierzy. Oczywiście w książce wszystko jest opisane z bardzo dużą ilością szczegółów, które oglądając serial można przeoczyć. Ale jest to bardzo dobra adaptacja, jedna z lepszych, jakie widziałam.

  Przebudzenie Lewiatana to pierwszy tom serii Ekspansja, w której do tej pory ukazało się osiem książek. Nie czujcie się jednak zniechęceni ilością części. Książkę można równie dobrze potraktować jako  pojedynczą opowieść. W zakończeniu nie ma zawieszenia akcji, cała historia zostaje zgrabnie zamknięta. Oczywiście ja jestem bardzo ciekawa tego, co będzie się dalej działo w tym uniwersum i jak dalej potoczą się losy bohaterów, więc po następne tomy też na pewno sięgnę. Ta książka ma wszystko, czego możecie oczekiwać od sci-fi: bitwy kosmiczne, skolonizowany Układ Słoneczny, nieznaną groźbę dla całej ludzkości i mroczne sekrety do odkrycia. Jeśli jeszcze jej nie przeczytaliście, to na co czekacie?

  \*\*\*\*
