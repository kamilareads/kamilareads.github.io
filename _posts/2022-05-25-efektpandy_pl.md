---
layout: post
lang: pl
title: Efekt Pandy
author: Marta Kisiel
releaseDate: 29/09/2021
pages: 352
publisher: Wydawnictwo W.A.B.
permalink: /efektpandy/
introduction: To różnie w życiu bywa. Naprawdę różnie. Ludzie się zmieniają, zawodzą siebie, zawodzą innych, czasem robią... naprawdę głupie rzeczy. A czasem po prostu rzeczy złe. I tego nie wolno tak zostawić, to trzeba komuś powiedzieć.
image: /assets/img/posty/efektpandy.jpg
category: 'recenzja'
tags:
 - Efekt Pandy
 - Marta Kisiel
 - Tereska Trawna

---

  "Efekt Pandy" autorstwa Marty Kisiel to kolejna część komedii kryminalnej "Dywan z Wkładką". Po wielce emocjonujących morderczych intrygach Teresa Trawna miała powrócić do spokojnego, może nie bezstresowego, ale z pewnością beztrupowego życia. Ale czy na pewno? Okazuje się, że trup może się człowiekowi przytrafić nawet na relaksacyjnym wypadzie to SPA!

  Po książki Marty Kisiel zawsze sięgam z przyjemnością, gdyż autorka ma poczucie humoru które idealnie trafia w mój gust i nigdy nie zawodzi. Tak też było przypadku "Efektu Pandy". Już po skończeniu "Dywany z Wkładką" nie mogłam się doczekać kolejnej odsłony przygód Tereski, która jest moją bratnią duszą, przebojowej Miry i reszty przezabawnej familii.

  Tym razem autorka serwuje nam jeszcze wisienkę na torcie, jaką jest mama Tereski, Briżit wprost z Francji! Jest ona kwintesencją paryskiego szyku, ale jakby tego było mało, do swojej polsko-francuskiej plątaniny językowej dorzuca jeszcze wtrącenia rosyjskie, przez co często wprawia wszystkich dookoła w osłupienie.

  Sama historia jest oczywiście pełna przezabawnych zbiegów okoliczności. Tereska próbuje przymykać oczy i zatykać uszy, żeby uniknąć odkrycia kolejnego trupa, podczas gdy Mira apeluje do jej sumienia twierdząc, że ignorowanie potencjalnej zbrodni jest jak przyzwolenie zbrodzeniowi na robienie co mu się żywnie podoba. A biorąc pod uwagę, że ów podejrzany typ jest ostatnim draniem i w ciągu pierwszych pięciu sekund zdołał nadepnąć Teresce na odcisk, decyzja nie jest znowu aż tak trudna.

  Tym sposobem specjalny zespół śledczy w składzie Tereska, Mira, Zoja i stara dobra Pindzia po raz kolejny wkraczają do akcji by rozwikłać wielce podejrzaną zbrodnię, tym razem w pięknym górskim miasteczku. Och, no i jeszcze muszą się upewnić, że Brizit nie zauważy żadnych podejrzanych aktywności pomiędzy swoimi zabiegami upiększającymi.

  "Efekt Pandy" wciągnęłam równie szybko jak poprzednią książkę i ubawiłam się przy tym przednio. Jeśli lubicie humorystyczne historie z trupami w tle i autentycznymi bohaterami, to musicie sięgnąć po kryminalne komedie Marty Kisiel!

  \*\*\*\*
