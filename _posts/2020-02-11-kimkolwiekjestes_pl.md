---
layout: post
lang: pl
title: Kimkolwiek Jesteś
author: Jakub Szamałek
releaseDate: 16/10/2019
pages: 440 
publisher: W.A.B.
permalink: /kimkolwiekjestes/
introduction: To też nie jest powieść science fiction. Niestety.
image: /assets/img/posty/kimkolwiekjestes.jpg
category: 'recenzja'
tags:
 - Kimkolwiek Jesteś
 - Jakub Szamałek
 - recenzja
 - Ukryta Sieć

---

  “Kimkolwiek jesteś” Jakuba Szamałka jest kontynuacją thrillera „Cokolwiek wybierzesz”. Julita Wójcicka, obecnie poważana dziennikarka śledcza, podąża za tropem nieuchwytnego administratora forum pornograficznego uwikłanego w wiele brudnych spraw. Niestety jej śledztwo stoi w miejscu i nie zapowiada się, by nagle odkryła jakieś nowe wskazówki. W międzyczasie kobieta postanawia zbadać sprawę morderstwa camgirl, która być może jest jakoś powiązana z tajemniczym złoczyńcą. Szybko okazuje się, że nowe śledztwo będzie równie niebezpieczne, jak sprawa Buczka.

  W kolejnej części serii „Ukryta Sieć” ponownie spotykamy się z dobrze znanymi nam bohaterami: Julitą, Jankiem oraz Leonem, mamy tu również kilka nowych postaci, które grają znaczące role. W tym tomie autor skupia się mniej na hakowaniu a bardziej na pokazaniu sposobów na manipulację danych tak, by pozostać na pograniczu prawa. Pierwsze skrzypce grają tu media społecznościowe i to jak wiele informacji zostawiamy tam o sobie każdego dnia.

  To, co początkowo zdaje się jedynie standardowymi zagrywkami specjalistów od PRu, staje się naprawdę wyrafinowanymi i bezlitosnymi zagrywkami mającymi na celu bezwzględne dążenie do celu, bez poważania dla ludzkich potrzeb czy prywatności. Autor pokazuje jak w życiu codziennym zaniedbujemy nasze własne bezpieczeństwo, przeklikując regulaminy i postanowienia, czym wydajemy zgodę na dowolną manipulację naszymi danymi.

  Cała intryga jest dobrze zbudowana a napięcie narasta stopniowo. Tym razem jednak książka nie wywołała już u mnie takiego efektu wow jak pierwsza część. Całe manipulowane Facebookiem i innymi mediami społecznymi było bardzo ciekawe, ale nie było znów czym specjalnie odkrywczym. Sama Julita została specjalistką od cyberbezpieczeństwa, więc bardzo dobrze radzi sobie z zabezpieczaniem własnych wrażliwych danych. Wciąż jednak jest wścibska, przenikliwa i nieustraszona.

  Tym razem akcja toczy się nie tylko w Polsce, ale również w Londynie i Las Vegas. Intryga rośnie do rangi spisku międzynarodowego, a w samym środku Wójcicka i Janek próbują odkryć pilnie strzeżone sekrety, które wpłyną na życie całego społeczeństwa. Autor porusza tu również kwestię związków przez Internet. Czy możliwe jest znalezienie w sieci swojej bratniej duszy, biorąc pod uwagę to, że w świecie wirtualnym możemy być tym kim chcemy? Czy takie związki są przez to nieprawdziwe, jeśli zaspakajają ludzką potrzebę bliskości, której niektórzy nie potrafią znaleźć w szarej rzeczywistości?

  Mimo że pierwszy tom podobał mi się bardziej, to „Kimkolwiek jesteś” wciąż jest bardzo dobrym thrillerem, z wyraźnymi elementami polityki. Na pewno z chęcią sięgnę po kolejną część, by przekonać się, jak potoczą się dalej losy Julity i Janka.

  \*\*\*
