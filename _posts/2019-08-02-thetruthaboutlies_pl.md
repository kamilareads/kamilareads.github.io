---
layout: post
lang: pl
title: Prawda o Kłamstwach
author: Tracy Darnton
releaseDate: 13/03/2019
pages: 400
publisher: YA!
permalink: /thetruthaboutlies/
introduction: Wspomnienia definiują to, kim jesteśmy, to one nas kształtują.
image: /assets/img/posty/thetruthaboutlies.jpg
category: 'recenzja'
tags:
 - Prawda o Kłamstwach
 - Tracy Darnton
 - recenzja
 - Young Adult

---

  Czy chcielibyście mieć fotograficzną pamięć? Wystarczy rzucić okiem na stronę a mózg już wszystko zapamiętuje. A można pójść jeszcze dalej, czy chcielibyście mieć pamięć absolutną? Pamiętać każdy, najdrobniejszy szczegół Waszego życia? Każdą rozmowę, każdą kłótnię, każdą przykrość? Po fali początkowego entuzjazmu brzmi nieco przytłaczająco, prawda? Jednak Jess Wilson musi sobie jakoś z tym poradzić. Jak jednak przejść do porządku dziennego, gdy najlepsza przyjaciółka wyskakuje z okna a ona widzi jej roztrzaskane ciało, gdy tylko zamknie oczy?

  „Prawda o Kłamstwach” autorstwa Tracy Darnton to bardzo przyjemna młodzieżówka. Śledzimy losy obdarzonej super pamięcią Jess i jej walkę o powrót do normalności. Przeszłość jednak ma tendencje to tego, że nie daje łatwo o sobie zapomnieć. Czy Jess jest gotowa by odkryć mroczną prawdę, którą skrywa jej przeszłość? I czy naprawdę może ufać tym, którzy nazywają się jej przyjaciółmi?

  Książkę czyta się bardzo szybko i jest to dobra pozycja do zabrania ze sobą na wakacje. Nie da się przy niej nudzić, cały czas coś się dzieje. Główna bohaterka wzbudza sympatię, jest nieco wycofana, przez wzgląd na swoją przeszłość i aktualną sytuację, a jednak, gdy lepiej ją poznajemy okazuje się, że potrafi pokazać pazur. Podobały mi się również postacie poboczne. Żadna z nich nie była prosta ani jednowymiarowa. Począwszy od szkolnego psychologa, z kryzysem wieku średniego i problemem alkoholowym, po koleżankę Jess, Lenę, która z pozornej rosyjskiej laleczki z bogatego domu, której tylko imprezy w głowie, przemienia się w trzeźwo myślącą i mocno stąpającą po ziemi dziewczynę.

  Mamy tu też kilka drobnych zwrotów akcji, co prawda żaden specjalnie nie zaskakuje, ale nadają one powieści więcej dynamiki i sprawiają, że chcemy jak najszybciej doczytać do końca by poznać tę ostateczną, absolutną prawdę o przeszłości bohaterki.

  Książkę polecam nie tylko młodzieży. Jest to moje drugie spotkanie z powieścią od wydawnictwa YA! i po raz kolejny jestem zadowolona. Nie bójmy się więc sięgać po literaturę młodzieżową, bo jest wiele książek, które są naprawdę warte przeczytania i umilą nam niejedno popołudnie. Zwłaszcza, jeśli latem poszukujecie opowieści o lżejszej tematyce.

  Za egzemplarz do recenzji dziękuję wydawnictwu YA!

  \*\*\*
