---
layout: post
lang: pl
title: Seven Devils
author: Laura Lam, Elizabeth May
releaseDate: 04/08/2020
pages: 448  
publisher: Gollancz
permalink: /sevendevils/
introduction: The Oracle forces people into neat little boxes because One only understands order. But humans are messy. We are not binary; we don’t exist in ones and zeroes. This or that.
image: /assets/img/posty/sevendevils.jpg
category: 'recenzja'
tags:
 - Seven Devils
 - Laura Lam
 - Elizabeth May

---
  "Seven Devils" to feministyczne sci-fi autorstwa Laury Lam oraz Elizabeth May. To opowieść o siedmiorgu niezwykłych bohaterach, którzy pomimo przytłaczających przeciwności postanowili przeciwstawić się tyranii Imperium Tholosianskiego.

  Świat stworzony przez autorki jest niezwykle okrutny i niesprawiedliwy. Obecnie większość ludzi produkowana jest poprzez tworzenie genetycznych typów pod konkretne role społeczne. Rządzące niepodzielnie imperium stworzyło sobie fenomenalną armię pracowników, żołnierzy, inżynierów i tak dalej, wyposażając ich w geny maksymalizujące ich wydajność fizyczną czy umysłową, w zależności od predestynowanej roli. Jednak stworzenie idealnych kandydatów wymagało wielu prób i eksperymentów z zestawami genów, więc mamy tu ludzi pochodzących z różnych partii wyprodukowanych w kolejnych latach o różnym stopniu doskonałości. Jednak imperium nie kończy na tym. Aby zapewnić sobie absolutne poddaństwo, każdy nowo produkowany człowiek wyposażany jest w czip, który pozwala specjalnie zaprojektowanej Sztucznej Inteligencji, zwanej Oracle, na dostęp do ich umysłów, a w razie potrzeby przejęcie całkowitej kontroli zarówno nad ciałem jak i umysłem.

  Jednak dla każdego tyrana musi istnieć opozycja, nie inaczej jest również w tym przypadku. Ruch Oporu Novantaen składa się w większości z biologicznie urodzonych ludzi (którzy wciąż istnieją, żyją zwykle w najuboższych dzielnicach planet, i stanowią najniższą warstwę społeczną), ale znajdziemy tu również osoby, którym udało się przeciwstawić wszechobecnej SI i pozbyć się kontrolujących ich czipów. Buntownicy robią wszystko co w ich mocy, by zaszkodzić Imperium, sabotują ich operacje, kradną wciąż ubywające zasoby i wspierają opozycję.

  Wszyscy bohaterowie (których mamy tu naprawdę wielu) w którymś momencie dołączają do Ruchu Oporu. Każdy z nich ma traumatyczne przeżycia, które w końcu doprowadzają ich do momentu, kiedy postanawiają walczyć przeciwko tyranii. Podobało mi się to, jak różne są te postaci. Są to osoby silne, z wyjątkowymi umiejętnościami w konkretnych dziedzinach – kiedy łączą siły powstaje drużyna, którą niełatwo jest powstrzymać. Mamy tu idealnego szpiega, żołnierza, mechanika, inżyniera, konkubinę, pilota i przywódczynię Ruchu Oporu. Tytuł książki sugeruje nam, że bohaterów jest siedmiu, jednak moim zdaniem dwójka z nich bardziej podpada pod kategorię postaci drugoplanowych. Rozdziały mamy z perspektywy pięciu z nich, podczas gdy pozostali również biorą udział a akcji, jednak brakuje im głębi. Jednak jest to pierwszy z dwóch tomów, więc podejrzewam, że w kolejnej części pozostała dwójka również dostanie swoje pięć minut.

  Bardzo mnie zainteresowało skategoryzowanie tej książki jako "feministycznej kosmicznej opery". Przyczyną jest oczywiście to, że większość głównych bohaterów to silne kobiety, podczas gdy ci najgorsi dranie to mężczyźni. Może to nie spodobać się wszystkim czytelnikom, ale mi to niespecjalnie przeszkadzało. Jedynym minusem było to, że jedyny mężczyzna w naszej bohaterskiej drużynie był płaski jak płyta chodnikowa i służył chyba jedynie jako dekoracja. Równie dobrze mogłoby go nie być, a opowieść absolutnie nic by na tym nie straciła.

  Bardzo przyjemnie czytało mi się tę książkę. Jest pełna akcji, widowiskowych pościgów statkami kosmicznymi a sam świat jest dość rozbudowany i dobrze przemyślany. Polityka, intrygi, złe imperium – wszystko tu jest. Bardzo podobał mi się również koncept przywódcy imperium – Archona, który wyprodukował siebie tuziny swoich genetycznych następców by potem zmusić ich do walki przeciwko sobie aż przetrwa tylko jeden, którego uczyni oficjalnym następcą.  

  "Seven Devils" zajmie silną pozycję pośród gatunku oper kosmicznych. Początkowo nie byłam pewna czy autorkom powiedzie się opowiedzenie historii z tak wieloma bohaterami, ale udało im się to świetnie i byłam naprawdę pozytywnie zaskoczona. Świat, który stworzyły i bohaterowie są bardzo silnymi atutami w tej powieści. Jeśli jesteście fanami pełnego akcji sci-fi to ta książka będzie wspaniałym dodatkiem do Waszej kolekcji.

  \*\*\*\*
